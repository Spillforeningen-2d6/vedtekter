KLUBBVEDTEKTER FOR SPILLFORENINGEN 2D6
=======
Organisasjonsnummer: 987487542


# § 1. Formål

## § 1.1. 
Spillforeningen 2d6 er et initiativ for å samle spillere av Warmachine/Hordes i Oslo, og tilby et møtested for disse. Tanken er at et lokale i sentrum gjør det lettere for personer som ikke kjenner hverandre så godt å spille sammen. Dermed vil medlemmene også utvide kunnskapen og gleden ved hobbyen. Spillforeningen 2d6 håper å å bli en ressurs i Norge på Warmachine/Hordes. Spillforeningen 2d6 har som formål og ikke tjene penger på virksomheten. Medlemmene må selv bekoste prisen å drifte klubblokalene. Spillforeningen 2d6 er en sosial forening, der vi skal ha det hyggelig sammen, og hvor medlemmene kan samles om hobbyen sin.

# § 2. 2d6 generalforsamling og årsmøte

## § 2.1. Generalforsamling 
Det skal avholdes 1 årsmøte pr. år hvor generalforsamlingen i Spillforeningen 2d6 møtes, i desember mnd., og ellers ved behov. Da etter en innkalling fra styret i Spillforeningen 2d6. Årsmøteinnkallingen legges ut på klubbforumet minimum 14 dager før årsmøtet avholdes. For at generalforsamlingen skal være beslutningsdyktige, må minst 3 fra sittende styre være til stede, og totalt minimum 1/3 av klubbens medlemmer. Kravet om 1/3 oppmøte frafaller hvis minimum 10 medlemmer møter opp (inkludert 3 eller flere fra sittende styre), uansett det totale medlemsantallet i Spillforeningen 2d6.

## § 2.2. Årsmøte
Sakslisten til årsmøtet skal formelt godkjennes av generalforsamlingen som første punkt av årsmøtet. Innsigelser mot sakslisten eller generalforsamlingens gyldighet kan forelegges på dette tidspunkt. Sakslisten skal legges ut på klubbforumet minimum 14 dager før årsmøtet, gjerne sammen med innkallingen.

## § 2.3. Saksliste
Saker som ikke er satt opp på sakslisten kan ikke behandles av generalforsamlingen på årsmøtet med mindre 2/3 av generalforsamlingen krever det. Slike beslutninger skal tas under generalforsamlingens godkjenning av sakslisten.

## § 2.4. Ekstraordinære årsmøter
Ekstraordinære årsmøter holdes når styret eller minst 1/3 av de stemmeberettigede medlemmene krever det. Det innkalles på samme måte som ved regulære årsmøter med minst 14 dagers varsel. Ekstraordinære årsmøter kan bare behandle saker som er kunngjort i innkallingen. Hele det sittende styre har møteplikt hvis innkallingen kommer fra 1/3 av de stemmeberettigede medlemmene.

## § 2.5. Generalforsamling
Generalforsamlingen på Spillforeningen 2d6 sitt årsmøte skal gjennomgå fjorårets regnskap, velge nytt styre og planlegge neste års turneringer (hvis mulig sette dato og bestemme turneringsarrangører) m.m. Avgjørelsene som fattes av årsmøtet er å regne for vedtak. Ved uenighet avgjøres tvister demokratisk, d.v.s. ved å stemme. Alle medlemmenes stemmer teller like mye. Ved likt antall stemmer, teller styreleders stemme dobbelt.
Hvis ikke noe annet er bestemt skal et vedtak være gyldig dersom et alminnelig flertall stemmer for det.

### § 2.5.1 Referat
Det skal skrives referat fra samtlige generalforsamlinger. Dette skal gjøres innen 14 dager etter avholdt møte, og legges ut på forumet vårt. 1 kopi skal også legges i dropbox og skrives ut og legges i klubbmappa vår.

# § 3. Valg

## § 3.1. 
Valg kan foregå hemmelig dersom det blir fremmet krav om det. Når kandidater til styreverv skal velges, blir den som oppnår over halvparten av stemmene valgt. Blanke stemmesedler anses ikke som avgitte stemmer. Dersom ingen av kandidatene har oppnådd over halvparten av stemmene, blir det tvunget omvalg mellom de to kandidatene som oppnådde flest stemmer i første omgang. Er det stemmelikhet etter den andre valgomgangen, avgjøres valget med loddtrekning.

## § 3.2. 
Dersom flere kandidater skal velges samtidig, skal stemmeseddelen inneholde navnet på de kandidatene som får stemmene ved valget. De kandidatene som får flere enn halvparten av stemmene er valgt. Stemmesedler som ikke inneholder noen navn eller inneholder navn på andre enn de som stiller som kandidater er ikke gyldige. Dersom ikke tilstrekkelig antall kandidater får mer enn halvparten av stemmene, vil det bli tvunget omvalg mellom de resterende kandidatene. Ved stemmelikhet vil valget avgjøres med loddtrekning.

# § 4. Styremøte

## §4.1. Styremøte
Det skal avholdes styremøte minst 1 gang hvert halvår, og ellers ved behov. Tvister i styret avgjøres demokratisk, dvs. ved å stemme. Ved likt antall stemmer, teller styreleders stemme dobbelt. Minst 4/5 fra sittende styre må delta for at styret kan anses beslutningsdyktig.

## § 4.2. Andre møter
Hvis behovet er til stede for andre type møter enn årsmøte og styremøte, kan medlemmene i Spillforeningen 2d6 kreve at styret kaller inn til medlemsmøte. Styret kan også bestemme at styremøter er åpne for medlemmene av Spillforeningen 2d6 som bisittere, eller med forslag, tale og stemmerett.

## § 4.3. Referat
Det skal skrives referat fra samtlige styre-, og andre klubbmøter. Dette skal gjøres innen 14 dager etter avholdt møte, og legges ut på forumet vårt. 1 kopi skal også legges i dropbox og skrives ut og legges i klubbmappa vår.

# § 5. Vedrørende drift av Spillforeningen 2d6

## § 5.1. Klubbmappe
Mappa skal inneholde leiekontrakten vår, årsregnskaper, referater, rutinebeskrivelser og ellers all relevant informasjon for å kunne drifte Spillforeningen 2d6. Begrepet klubbmappe kan brukes om en elektronisk mappe, f.eks. dropbox eller lignende.

## § 5.2. Arrangementskalender
Det skal henge en kalender på veggen i 2d6, hvor våre interne og eksterne aktiviteter skal føres opp.

## § 5.3. Interne rutiner
Styret har ansvar for at det utarbeides egne rutiner for å lette driften av 2d6, skape forutsigbarhet og likebehandling, samt sikre en forsvarlig, økonomisk driftsmodell. Slike rutiner skal godkjennes av medlemmene før iverksettelse. Det samme gjelder ved endring og fjerning av eksisterende rutine. Alle rutinebeskrivelser skal gjøres tilgjengelig for medlemmene av Spillforeningen 2d6.

## § 5.3. Medlemsavgiften

### § 5.3.1. 
Medlemsavgiften er p.t. på kr 3600,- i året pr. medlem. Alle medlemmer gjør innbetalinger à kr 300,- pr. mnd. Dette skal gjøres den 20. hver mnd. Alle medlemmer av Spillforeningen skal avtale automatisk trekk med bankene sine.

Månedskontingenten betales forskuddsvis, og gir medlemskap for etterfølgende mnd.

### § 5.3.2. 
Ved for sen innbetaling av månedskontingenten, vil medlemmet motta en purring fra styret, ved mail. Frist for betaling vil være 7 dager etter mottatt mail. Ved fortsatt manglende innbetaling vil medlemmet motta ny purring fra styret, og et straffegebyr på kr 200,-. Frist for betaling vil være 14 dager etter mottatt mail. Ved fortsatt manglende innbetaling vil medlemskapet opphøre. Styret vil vurdere utestengelse fra Spillforeningen 2d6 i opptil 12 mnd, før vedkommende har mulighet til å bli medlem igjen. Nytt medlemskap fordrer oppgjør av alt økonomisk utestående.

### § 5.3.3.
Ved gjentagelser kan følgende tiltak vurderes iverksatt av styret. Mer enn 3 purringer totalt på 1 år: oppsigelse av medlemskapet og utestengelse fra Spillforeningen 2d6 i opptil 12 mnd. Ved fortsatt purringer, etter utestengelse og nytt medlemskap: Oppsigelse av medlemskapet og permanent utestengelse fra Spillforeningen 2d6.

### § 5.3.4. 
Ved manglende betaling av turneringskontingent vil straffegebyr på kr 100,- pr. purring benyttes. Frist mellom hver purring er minimum 14 dager. Ved mer enn 3 purringer kan styret vurdere utestengelse fra 2d6-arrangementer i opptil 12 mnd, og krav om forhåndsbetaling for deltagelse. Ved stadige gjentagelser, kan styret vurdere opptil permanent utestengelse fra 2d6-arrangementer, eller krav om forhåndsbetaling for deltagelse.

### § 5.3.5. 
Ved manglende oppgjør av regning på kiosk-varer, vil medlemmet motta en purring fra styret, ved mail. Frist for betaling vil være 7 dager etter mottatt mail. Ved fortsatt manglende oppgjør av regning på kiosk-varer vil straffegebyr på kr 50,- pr. purring bli benyttet. 3 purringer er maks. Frist mellom hver purring er minimum 14 dager. Ved mer enn 3 purringer kan styret vurdere utestengelse fra 2d6-kiosken i opptil 12 mnd. Ved stadige gjentagelser ut over dette, kan styret vurdere opptil permanent utestengelse fra 2d6-kiosken.

## § 5.4. Gjestespillere
Det er anledning for andre enn 2d6-medlemmer å spille i Spillforeningen 2d6 sine lokaler, men kun etter avtale med et 2d6-medlem. 2d6-medlemmet som har invitert gjestespilleren, er ansvarlig for at denne overholder gjeldende ordensreglement, og må selv være til stede. Pris pr. gjestespiller er kr 60,- betales av 2d6-medlemmet som har invitert gjestespilleren. Kiosksystemet benyttes til dette.

## § 5.5. IT-ansvarlig
Spillforeningen 2d6 skal velge en person som er IT-ansvarlig, og har som ansvar å drifte forumet og nettsiden. IT-ansvarlig gis admin rettigheter på forumet. IT-ansvarlig skal samarbeide tett med styret i Spillforeningen 2d6 og kan ved behov kalles inn til styremøter, da med tale-, og forslagsrett.

### § 5.5.1. 
IT-ansvarlig skal sørge for umiddelbart etter at generalforsamlingen har vedtatt ny arrangementsansvarlig ved valg, og ikke senere enn 1 uke etter at referatet har blitt lagt ut på forumet, at ny arrangementsansvarlig får moderator -rettigheter til alle Spillforeningen 2d6 sine turneringsforum. Alle arrangører som blir vedtatt av generalforsamlingen skal gis midlertidig moderatorrettigheter til turneringen(e) de skal avholde. Rettighetene beholder de til neste års generalforsamling møtes og vedtar nye arrangører. Dette skal ordnes av IT-ansvarlig umiddelbart etter avholdt årsmøte, og ikke senere enn 1 uke etter at referatet har blitt lagt ut på forumet.

### § 5.5.2. 
IT-ansvarlig velges for 1 år av gangen.

## § 5.6. Nye medlemmer
For å bli medlem av 2d6 må man være minst 20 år gammel og inneha minimum 1 malt fraksjon, 75 poeng eller større i WMH.

# § 6. Plikter og rettigheter

## § 6.1. Dugnadsplikten
Alle 2d6-medlemmer plikter å møte opp på alle terreng-, rydde-, turnerings- og andre dugnader som avholdes i regi av Spillforeningen 2d6.

## § 6.2. Arrangørplikten
Alle 2d6-medlemmer plikter å hjelpe til som hoved- og hjelpearrangører på turneringene våre. Dette skal gå på rundgang blant medlemmene.

## § 6.3. Ordensreglement
Alle 2d6-medlemmene plikter å lese og overholde Spillforeningen 2d6 sitt ordensreglement. Alle 2d6-medlemmene er ansvarlige for å holde orden i tingene sine, etterfylle kjøleskap (samt andre forbruksvarer) ved behov, og gjøre rent i klubblokalet når det trengs.

## § 6.4. Medlemsrettigheter
Alle 2d6-medlemmer skal ha tilgang til klubbforumet vårt, tilgang til all relevant driftsinformasjon, både ang. klubben og turneringene våre, og en personlig nøkkel til klubblokalene. I tillegg har alle 2d6-medlemmer krav på 1 hylle hver i klubblokalet.

## § 6.5. 
Alle medlemmer av Spillforeningen 2d6 bevisstgjøres at samtlige uttalelser på forum og andre sosiale medier, opptreden på turneringer, o.l., anses for å representere Spillforeningen 2d6 og dens holdninger, og vil derfor virke direkte inn på Spillforeningen 2d6 omdømme.

## § 6.6. 
Alle medlemmer plikter å påta seg de arbeidsoppgaver de blir forespurt av styret.

# § 7. Styret i Spillforeningen 2d6

## § 7.1. Styremedlemmene
Styremedlemmene i Spillforeningen 2d6 velges for 2 år av gangen. Generalforsamlingen på årsmøtet kan beslutte vedtak som fraviker dette. Det er ingen begrensning for hvor mange perioder man kan inneha et styreverv.

## § 7.2. Styrevervene
Styret i Spillforeningen 2d6 skal bestå av 5 styremedlemmer. De forskjellige styremedlemmene har forskjellige, definerte ansvars-, og arbeidsområder, og består av: 1 styreleder, 1 arrangementsansvarlig, 1 kasserer, 1 sekretær og 1 materialforvalter. Enkeltmedlemmer i Spillforeningen 2d6 velges derfor inn i spesifikke styreverv.

Disse er å betrakte som en styringsgruppe.

## § 7.3. Ansvarsfordeling

### § 7.3.1. Styrelederens ansvar, plikter og arbeidsoppgaver

Styreleder har koordineringsansvaret for drift av Spillforeningen 2d6 og ansvar for at saker av betydning for Spillforeningen 2d6, eller dets medlemmer, blir behandlet av styret, og at medlemmene orienteres. Han er også økonomisk ansvarlig for klubbens økonomi. Dette ansvaret er personlig, og styrelederen står oppført som økonomisk ansvarlig i Brønnøysundregistrene. Ansvaret følger vervet. Ved skifte av styreleder skal ny styreleder gjøre nødvendig forandring i Brønnøysundregistrene innen 2 mnd. etter overtakelse. Når dette har blitt ordnet, skal styret i Spillforeningen 2d6 og forrige styreleder varsles. Styrelederen skal lage saksliste og innkalling til generalforsamlinger og styremøter, samt avholde disse som ordstyrer. Han er ansvarlig for at referater blir gjort tilgjengelige for medlemmene, at valg gjennomføres iht. vedtektene og for at nødvendige endringer i vedtektene, vedtatt på årsmøtene til Spillforeningen 2d6, blir implementert. Styrelederen skal ta imot nye medlemmer og gi dem all relevant informasjon om Spillforeningen 2d6.

Alle styrelederens arbeidsoppgaver kan delegeres til andre medlemmer i klubben.

### § 7.3.2. Arrangementsansvarliges ansvar, plikter og arbeidsoppgaver

Arrangementsansvarlig har det overordnede ansvar for at Spillforeningen 2d6 sine turneringer og andre arrangementer blir driftet i henhold til gjeldende vedtak. Arrangementsansvarlig skal ha moderatorrettigheter på alle 2d6 sine turneringer. Arrangementsansvarlig skal påse at turneringer, dugnader, interne aktiviteter og sosiale arrangementer blir gjennomført som planlagt. 1 uke før hvert 2d6 arrangement skal arrangementsansvarlig ringe og snakke med arrangør av arrangementet for å sikre at alle forberedelser til arrangementet er ferdig. Arrangementsansvarlig har også ansvar for Spillforeningen 2d6 sitt turneringsmateriell, her definert som turneringsbord, turneringsterreng og annet fysisk utstyr som befinner seg på turneringslokasjonen, nødvendig for å kunne gjennomføre Spillforeningen 2d6 sine arrangementer.

Arrangementsansvarlig har det overordnede ansvar for promotering av Spillforeningen 2d6 sine arrangementer. Dette vil si at arrangementsansvarlig skal sørge for at flyers og annet reklamemateriell for klubben og turneringene våre blir laget og lagt ut god tid før arrangementene våre (minimum 6 uker i forveien).

Arrangementsansvarlig skal i tillegg til sine andre plikter, også inneha funksjon som nestleder. I egenskap av sin funksjon som nestleder, skal arrangementsansvarlig avholde generalforsamling og styremøte i styrelederens sted, hvis styrelederen er forhindret fra deltagelse.

Alle arrangementsansvarliges arbeidsoppgaver kan delegeres til andre medlemmer i klubben.

### § 7.3.3. Kassererens ansvar, plikter og arbeidsoppgaver

Kasserer skal påse at husleia vår, forumet og andre regninger blir betalt til rett tid, og at medlemmene betaler korrekt beløp til riktig tid. Ved unntak og andre løsninger ang. medlemmers innbetalinger, må kasserer til enhver tid varsles og ha den fulle oversikt. Interne innbetalingsproblemer skal varsles styret, så styret sammen finner løsning på dette. Kassereren plikter å lage et forenklet regnskap etter hver avholdte 2d6-turnering. Disse skal med i årsregnskapet som kassereren plikter å lage innen utgangen av november, slik at dette kan legges ut på forumet og gjøres tilgjengelig for alle medlemmene før årsmøtet avholdes. 1 kopi skal også legges i klubbmappa. Kassereren skal sette inn eventuelle overskudd etter turneringene våre på klubbens konto. Kassereren har ansvar for Spillforeningen 2d6 sitt bankkort. Dette skal ikke oppbevares på klubben. Bankkortet kan lånes ut til andre 2d6-medlemmer når dette er nødvendig. Kassereren er også kontaktperson/-ledd mellom Spillforeningen 2d6 og utleier, samt andre eksterne personer tilknyttet drift av Spillforeningen 2d6.

Kassererens arbeidsoppgaver er personlige og kan ikke delegeres til andre medlemmer i klubben.

### § 7.3.4. Sekretærens ansvar, plikter og arbeidsoppgaver

Sekretæren har som hovedoppgave å samarbeide med styrelederen om den daglige, interne driften av Spillforeningen 2d6. Sekretæren skal føre referat fra Spillforeningen 2d6 sine møter, og påse at Spillforeningen 2d6 sine vedtekter og ordensreglement overholdes. Sekretæren har som ansvar å oppdatere klubbens laptop med de nyeste FAQ, GOEPP, Armybuilder, regelbøker og lignende, og han er ansvarlig for Spillforeningen 2d6 sitt klubbforum.

Alle arbeidsoppgavene til sekretæren kan delegeres til andre medlemmer i klubben.

### § 7.3.5. Materialforvalterens ansvar, plikter og arbeidsoppgaver

Materialforvalter har i korte trekk ansvar for de fysiske eiendelene til Spillforeningen 2d6, samt skal fungere som en kontaktperson opp mot eksterne leverandører som tilbyr varer og/eller tjenester av interesse for Spillforeningen 2d6. Det vil si at materialforvalteren har et overordnet ansvar for å påse at samtlige anskaffelser til klubben blir gjennomført som vedtatt og ivaretatt på en forsvarlig måte. Dette gjelder for alle 2d6 sine eiendeler, unntatt turneringsmateriell, her definert som turneringsbord, turneringsterreng og annet fysisk utstyr som befinner seg på turneringslokasjonen, nødvendig for å kunne gjennomføre Spillforeningen 2d6 sine arrangementer. Materialforvalteren har ansvar for å oppdatere ordensreglene, samt utarbeide og påse at interne rutiner vedrørende klubbkiosken blir fulgt opp. Dette dreier seg om alt fra innkjøp av varer, hvilke varer som skal tilbys, prislister, betalingssystemer, fjerning av tomgods, søppel, o.l. I tillegg har materialforvalteren ansvar for forvaltning, innkjøp og distribusjon av klubbeffekter* og har ansvar for å sørge for at disse effektene er tilgjengelige for medlemmene av 2d6.

Materialforvalter skal ordne med anskaffelse av nøkler, slik at alle 2d6-medlemmer har hver sin personlige nøkkel.

*En kortfattet liste med eksempler på en del klubbeffekter: Army-bøker, målebånd, templates, klubbterninger, klubbskjorter, arrangørskjorter, arrangementskalender, gjestespillerlister, o.l.

Materialforvalterens arbeidsoppgaver kan delegeres til andre medlemmer i klubben.

## § 7.4. Styringsgruppens rettigheter

Styringsgruppen har ansvaret for den daglige, operative driften, Spillforeningen 2d6 sin økonomi, samtlige prosjekter i regi av Spillforeningen 2d6, nye medlemmer, dugnads/turnerings-datoer, div velferdssaker, o.l., som medlemmene er opptatt av, m.m. Styret har fullmakt til å fatte beslutninger med en økonomisk ramme på opptil 25% av opptjent egenkapital. Beslutninger og investeringer som har større kostnader utover dette, avgjøres av medlemmene i Spillforeningen 2d6 ved avstemming.

# § 8. Vedtektsendringer

## § 8.1. 
Endringer i disse vedtektene kan bare gjøres på ordinært eller ekstraordinært årsmøte og det krever minst 2/3 av de avgitte stemmene for at lovendringen skal være gyldig.

# § 9. Oppløsning

Oppløsning av Spillforeningen 2d6 kan bare vedtas med minst 2/3 flertall på årsmøtet. Blir dette vedtatt skal det innkalles til et nytt ekstraordinært årsmøte tre måneder senere. På dette møtet skal minst 2/3 av de fremmøtte stemme for oppløsning.


Tillegg til vedtektene, vedtatt 05.12.2015
=======

Spillforeningen 2d6 er en Warmachine/Hordes-klubb. Dette kan ikke endres gjennom vedtektene. Endring kan kun forekomme dersom Warmachine/Hordes forsvinner som levende miniatyrspill.

I tillegg til å være en Warmachine/Hordes-klubb, er Spillforeningen 2d6 en Kings of War-klubb.

Heretter forkortet WMH og KoW.

I praksis vil dette si at spillsystemene er likestilte hva gjelder medlemsrettigheter, arrangementer, bruk av 2d6-merkevaren, forumet, nettsidene, rekruttering og spilleutstyr.

KoW-medlemmene er selv ansvarlige for egne arrangementer. Ved offisielle 2d6-arrangementer er det ønskelig med parallelle turneringer i WMH og KoW. Dette i regi av turneringskomiteen.

I dag er det en vesentlig forskjell i størrelse på disse 2 miljøene i Spillforeningen 2d6. Hvis forskjellen i størrelse endres vesentlig, og/eller 2d6 oppleves som for «trang» for WMH-aktiviteter, ift. arrangementer, rekruttering, m.m., skal klubben deles. I så fall skal 2d6 bidra til en ryddig prosess og at KoW gis mulighet til å klare seg på egne ben.

Løsningen varer så lenge KoW eksisterer i Spillforeningen 2d6. Løsningen kan ikke reforhandles eller endres.

Styret utarbeider retningslinjer i samråd med KoW-medlemmene der det blir nødvendig.

Vedtak:
Spillforeningen 2d6 er i tillegg til å være en Warmachine/Hordes-klubb, også en Kings of War-klubb. Avgjørelsen er enstemmig.

Ved en fremtidig deling opphører vedtaket. Hvis ingen 2d6-medlemmer spiller Kings of War bortfaller vedtaket.

Nye 2d6-medlemmer som ikke oppfyller vedtektskravene vedrørende WMH ift. medlemskap, kan i stedet oppfylle følgende krav: «Inneha en ferdig malt 2000 poengs hær til KoW eller større.»


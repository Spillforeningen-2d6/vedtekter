KLUBBVEDTEKTER FOR SPILLFORENINGEN 2D6
=======
Organisasjonsnummer: 987487542


# § 1 Formål

Spillforeningen 2d6, heretter 2d6, er en forening for Warmachine and Hordes (WmH), Kings of War (KoW) og Guild Ball spillere. 2d6 skal leie et spillokale sentralt i Oslo hvor medlemmene har fri tilgang. 2d6 har ikke som formål å tjene penger på virksomheten.

# § 2 Organisasjonsform
Foreningen er en frittstående juridisk person med medlemmer, og er selveiende. At den er selveiende innebærer at ingen, verken medlemmer eller andre, har krav på foreningens formue eller eiendeler, eller er ansvarlig for gjeld eller andre forpliktelser.

# § 3 Årsmøte
Årsmøtet skal avholdes hvert år innen 20. april og er foreningens høyeste myndighet. 

> For at årsmøte skal være beslutningsdyktig må minimum 1/3 av klubbens medlemmer møte. Kravet om 1/3 oppmøte frafaller hvis minimum 10 medlemmer møter uansett det totale medlemsantallet.

eller

> Årsmøtet er beslutningsdyktig med det antall stemmeberettigede medlemmer som møter, og alle medlemmer har én stemme. Møteleder velges av årsmøtet.

Årsmøtet innkalles av styret med minst tre ukers varsel. Forslag som skal behandles på årsmøtet skal være sendt til styret senest to uker før årsmøtet. Fullstendig saksliste må være tilgjengelig for medlemmene senest en uke før årsmøtet.

Årsmøtet kan ikke behandle forslag som ikke er oppført på sakslisten, med mindre 2/3 av de stemmeberettigede krever det.

## § 3.1 Årsmøtes oppgaver

Årsmøtet skal gjennomgå og godkjenne regnskap, behandle innkomne forslag, vedta budsjett og velge nytt styre.

## § 3.2 Referat
Det skal skrives referat fra årsmøtet. Dette skal gjøres innen 14 dager etter avholdt møte, og gjøres tilgjengelig for alle medlemmer. Referatet skal signeres av 2 medlemmer valgt av årsmøtet.

# § 3.3 Valg

Hvis ikke noe annet er bestemt skal et vedtak være gyldig dersom et alminnelig flertall stemmer for det. Ved stemmelikhet teller styredeler sin stemme dobbelt.

Valg kan foregå hemmelig dersom det blir fremmet krav om det.

### § 3.3.1 Valg av styremedlemmer

Når kandidater til styreverv skal velges, blir den som oppnår over halvparten av stemmene valgt. Dersom ingen av kandidatene har oppnådd over halvparten av stemmene, blir det tvunget omvalg mellom de to kandidatene som oppnådde flest stemmer i første omgang. Er det stemmelikhet etter den andre valgomgangen, avgjøres valget med loddtrekning.

Dersom flere kandidater skal velges samtidig, skal stemmeseddelen inneholde opp til like mange navn som det skal velges kandidater. De kandidatene som får flere enn halvparten av stemmene er valgt. Stemmesedler som inneholder navn på andre enn de som stiller som kandidater er ikke gyldige. Dersom ikke tilstrekkelig antall kandidater får mer enn halvparten av stemmene vil det bli tvunget omvalg mellom de resterende kandidatene. Ved stemmelikhet vil valget avgjøres med loddtrekning.

# § 4 Ekstraordinære årsmøter
Ekstraordinære årsmøter holdes når styret eller minst 1/3 av de stemmeberettigede medlemmene krever det. 

Det innkalles på samme måte som ved regulære årsmøter med minst 14 dagers varsel. 

Ekstraordinære årsmøter kan bare behandle saker som er kunngjort i innkallingen.

# § 5. Vedrørende drift av Spillforeningen 2d6

## § 5.1. Klubbmappe
Mappa skal inneholde leiekontrakten vår, årsregnskaper, referater, rutinebeskrivelser og ellers all relevant informasjon for å kunne drifte Spillforeningen 2d6. Begrepet klubbmappe kan brukes om en elektronisk mappe, f.eks. dropbox eller lignende.

## § 5.2. Interne rutiner
Styret har ansvar for at det utarbeides egne rutiner for å lette driften av 2d6, skape forutsigbarhet og likebehandling, samt sikre en forsvarlig, økonomisk driftsmodell. Slike rutiner skal godkjennes av medlemmene før iverksettelse. Det samme gjelder ved endring og fjerning av eksisterende rutine. Alle rutinebeskrivelser skal gjøres tilgjengelig for medlemmene av Spillforeningen 2d6.

## § 5.3. Medlemsavgiften

### § 5.3.1. 
Medlemsavgiften er på kr 300,- per måned. Innbetaling skal gjøres den 20. hver mnd til 2d6 sin konto. Alle medlemmer oppfordres til å avtale automatisk trekk med bankene sine.

Månedskontingenten betales forskuddsvis, og gir medlemskap for etterfølgende mnd.

### § 5.3.2. 
Ved for sen innbetaling av månedskontingenten, vil medlemmet motta en purring fra styret, ved mail. Frist for betaling vil være 7 dager etter mottatt mail. Ved fortsatt manglende innbetaling vil medlemmet motta ny purring fra styret, og et straffegebyr på kr 200,-. Frist for betaling vil være 14 dager etter mottatt mail. Ved fortsatt manglende innbetaling vil medlemskapet opphøre. Styret vil vurdere utestengelse fra Spillforeningen 2d6 i opptil 12 mnd, før vedkommende har mulighet til å bli medlem igjen. Nytt medlemskap fordrer oppgjør av alt økonomisk utestående.

### § 5.3.3.
Ved gjentagelser kan følgende tiltak vurderes iverksatt av styret. Mer enn 3 purringer totalt på 1 år: oppsigelse av medlemskapet og utestengelse fra Spillforeningen 2d6 i opptil 12 mnd. Ved fortsatt purringer, etter utestengelse og nytt medlemskap: Oppsigelse av medlemskapet og permanent utestengelse fra Spillforeningen 2d6.

### § 5.3.4. 
Ved manglende betaling av turneringskontingent vil straffegebyr på kr 100,- pr. purring benyttes. Frist mellom hver purring er minimum 14 dager. Ved mer enn 3 purringer kan styret vurdere utestengelse fra 2d6-arrangementer i opptil 12 mnd, og krav om forhåndsbetaling for deltagelse. Ved stadige gjentagelser, kan styret vurdere opptil permanent utestengelse fra 2d6-arrangementer, eller krav om forhåndsbetaling for deltagelse.

### § 5.3.5. 
Ved manglende oppgjør av regning på kiosk-varer, vil medlemmet motta en purring fra styret, ved mail. Frist for betaling vil være 7 dager etter mottatt mail. Ved fortsatt manglende oppgjør av regning på kiosk-varer vil straffegebyr på kr 50,- pr. purring bli benyttet. 3 purringer er maks. Frist mellom hver purring er minimum 14 dager. Ved mer enn 3 purringer kan styret vurdere utestengelse fra 2d6-kiosken i opptil 12 mnd. Ved stadige gjentagelser ut over dette, kan styret vurdere opptil permanent utestengelse fra 2d6-kiosken.

## § 5.4. Gjestespillere
Det er anledning for andre enn 2d6-medlemmer å spille i Spillforeningen 2d6 sine lokaler. Styret ved dets leder skal alltid varsles om dette i forkant. Styret kan si nei.

## § 5.5. IT-ansvarlig
Spillforeningen 2d6 skal velge en person som er IT-ansvarlig, og har som ansvar å drifte forumet og nettsiden. IT-ansvarlig gis admin rettigheter på forumet. IT-ansvarlig skal samarbeide tett med styret i Spillforeningen 2d6 og kan ved behov kalles inn til styremøter, da med tale-, og forslagsrett.

### § 5.5.1. 
IT-ansvarlig skal sørge for umiddelbart etter at generalforsamlingen har vedtatt ny arrangementsansvarlig ved valg, og ikke senere enn 1 uke etter at referatet har blitt lagt ut på forumet, at ny arrangementsansvarlig får moderator -rettigheter til alle Spillforeningen 2d6 sine turneringsforum. Alle arrangører som blir vedtatt av generalforsamlingen skal gis midlertidig moderatorrettigheter til turneringen(e) de skal avholde. Rettighetene beholder de til neste års generalforsamling møtes og vedtar nye arrangører. Dette skal ordnes av IT-ansvarlig umiddelbart etter avholdt årsmøte, og ikke senere enn 1 uke etter at referatet har blitt lagt ut på forumet.

### § 5.5.2. 
IT-ansvarlig velges for 1 år av gangen.

## § 5.6. Nye medlemmer
For å bli medlem av 2d6 må man være minst 20 år gammel og inneha minimum 1 malt fraksjon, 75 poeng eller større i WMH.

# § 6. Plikter og rettigheter

## § 6.1. Dugnadsplikten
Alle 2d6-medlemmer plikter å møte opp på alle terreng-, rydde-, turnerings- og andre dugnader som avholdes i regi av Spillforeningen 2d6.

## § 6.2. Arrangørplikten
Alle 2d6-medlemmer plikter å hjelpe til som hoved- og hjelpearrangører på turneringene våre. Dette skal gå på rundgang blant medlemmene.

## § 6.3. Ordensreglement
Alle 2d6-medlemmene plikter å lese og overholde Spillforeningen 2d6 sitt ordensreglement. Alle 2d6-medlemmene er ansvarlige for å holde orden i tingene sine, etterfylle kjøleskap (samt andre forbruksvarer) ved behov, og gjøre rent i klubblokalet når det trengs.

## § 6.4. Medlemsrettigheter
Alle 2d6-medlemmer skal ha tilgang til klubbforumet vårt, tilgang til all relevant driftsinformasjon, både ang. klubben og turneringene våre, og en personlig nøkkel til klubblokalene. I tillegg har alle 2d6-medlemmer krav på 1 hylle hver i klubblokalet.

## § 6.5. 
Alle medlemmer av Spillforeningen 2d6 bevisstgjøres at samtlige uttalelser på forum og andre sosiale medier, opptreden på turneringer, o.l., anses for å representere Spillforeningen 2d6 og dens holdninger, og vil derfor virke direkte inn på Spillforeningen 2d6 omdømme.

## § 6.6. 
Alle medlemmer plikter å påta seg de arbeidsoppgaver de blir forespurt av styret.

# § 7. Styret i Spillforeningen 2d6

## § 7.1. Styremedlemmene
Styremedlemmene i Spillforeningen 2d6 velges for 2 år av gangen. Generalforsamlingen på årsmøtet kan beslutte vedtak som fraviker dette. Det er ingen begrensning for hvor mange perioder man kan inneha et styreverv.

## § 7.2. Styrevervene
Styret i Spillforeningen 2d6 skal bestå av 5 styremedlemmer, 1 styreleder, 1 kasserer, og 3 styremedlemmer.

## § 7.3. 
Styret konstituerer seg selv på første styremøte etter årsmøtet, og fordeler ansvar-, og arbeidsoppgaver på en hensiktsmessig måte blant styremedlemmene.

## § 7.4. Styremøte
Det skal avholdes styremøte minst 1 gang hvert halvår, og ellers ved behov. Tvister i styret avgjøres demokratisk, dvs. ved å stemme. Ved likt antall stemmer, teller styreleders stemme dobbelt. Minst 4/5 fra sittende styre må delta for at styret kan anses beslutningsdyktig.

# § 8. Vedtektsendringer

## § 8.1. 
Endringer i disse vedtektene kan bare gjøres på ordinært eller ekstraordinært årsmøte og det krever minst 2/3 av de avgitte stemmene for at lovendringen skal være gyldig.

# § 9. Oppløsning

Oppløsning av Spillforeningen 2d6 kan bare vedtas med minst 2/3 flertall på årsmøtet. Blir dette vedtatt skal det innkalles til et nytt ekstraordinært årsmøte tre måneder senere. På dette møtet skal minst 2/3 av de fremmøtte stemme for oppløsning.


Tillegg til vedtektene, vedtatt 05.12.2015
=======

Spillforeningen 2d6 er en Warmachine/Hordes-klubb. Dette kan ikke endres gjennom vedtektene. Endring kan kun forekomme dersom Warmachine/Hordes forsvinner som levende miniatyrspill.

I tillegg til å være en Warmachine/Hordes-klubb, er Spillforeningen 2d6 en Kings of War-klubb.

Heretter forkortet WMH og KoW.

I praksis vil dette si at spillsystemene er likestilte hva gjelder medlemsrettigheter, arrangementer, bruk av 2d6-merkevaren, forumet, nettsidene, rekruttering og spilleutstyr.

KoW-medlemmene er selv ansvarlige for egne arrangementer. Ved offisielle 2d6-arrangementer er det ønskelig med parallelle turneringer i WMH og KoW. Dette i regi av turneringskomiteen.

I dag er det en vesentlig forskjell i størrelse på disse 2 miljøene i Spillforeningen 2d6. Hvis forskjellen i størrelse endres vesentlig, og/eller 2d6 oppleves som for «trang» for WMH-aktiviteter, ift. arrangementer, rekruttering, m.m., skal klubben deles. I så fall skal 2d6 bidra til en ryddig prosess og at KoW gis mulighet til å klare seg på egne ben.

Løsningen varer så lenge KoW eksisterer i Spillforeningen 2d6. Løsningen kan ikke reforhandles eller endres.

Styret utarbeider retningslinjer i samråd med KoW-medlemmene der det blir nødvendig.

Vedtak:
Spillforeningen 2d6 er i tillegg til å være en Warmachine/Hordes-klubb, også en Kings of War-klubb. Avgjørelsen er enstemmig.

Ved en fremtidig deling opphører vedtaket. Hvis ingen 2d6-medlemmer spiller Kings of War bortfaller vedtaket.

Nye 2d6-medlemmer som ikke oppfyller vedtektskravene vedrørende WMH ift. medlemskap, kan i stedet oppfylle følgende krav: «Inneha en ferdig malt 2000 poengs hær til KoW eller større.»


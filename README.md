KLUBBVEDTEKTER FOR SPILLFORENINGEN 2D6
=======
Organisasjonsnummer: 987487542


# § 1 Formål

Spillforeningen 2d6, heretter 2d6, er en forening for Warmachine and Hordes (WmH), Kings of War (KoW) og Guild Ball spillere. 2d6 skal leie et spillokale sentralt i Oslo hvor medlemmene har fri tilgang. 2d6 har ikke som formål å tjene penger på virksomheten.

# § 2 Organisasjonsform
Foreningen er en frittstående juridisk person med medlemmer, og er selveiende. At den er selveiende innebærer at ingen, verken medlemmer eller andre, har krav på foreningens formue eller eiendeler, eller er ansvarlig for gjeld eller andre forpliktelser.

# § 3 Årsmøte
Årsmøtet skal avholdes hvert år innen 20. april og er foreningens høyeste myndighet.

> For at årsmøte skal være beslutningsdyktig må minimum 1/3 av klubbens medlemmer møte. Kravet om 1/3 oppmøte frafaller hvis minimum 10 medlemmer møter uansett det totale medlemsantallet.

eller

> Årsmøtet er beslutningsdyktig med det antall stemmeberettigede medlemmer som møter, og alle medlemmer har én stemme. Møteleder velges av årsmøtet.

Årsmøtet innkalles av styret med minst tre ukers varsel. Forslag som skal behandles på årsmøtet skal være sendt til styret senest to uker før årsmøtet. Fullstendig saksliste må være tilgjengelig for medlemmene senest en uke før årsmøtet.

Årsmøtet kan ikke behandle forslag som ikke er oppført på sakslisten, med mindre 2/3 av de stemmeberettigede krever det.

## § 3.1 Årsmøtes oppgaver

Årsmøtet skal gjennomgå og godkjenne regnskap, behandle innkomne forslag, vedta budsjett og velge nytt styre.

## § 3.2 Referat
Det skal skrives referat fra årsmøtet. Dette skal gjøres innen 14 dager etter avholdt møte, og gjøres tilgjengelig for alle medlemmer. Referatet skal signeres av 2 medlemmer valgt av årsmøtet.

## § 3.3 Valg

Hvis ikke noe annet er bestemt skal et vedtak være gyldig dersom et alminnelig flertall stemmer for det. Ved stemmelikhet teller styredeler sin stemme dobbelt.

Valg kan foregå hemmelig dersom det blir fremmet krav om det.

### § 3.3.1 Valg av styremedlemmer

Når kandidater til styreverv skal velges, blir den som oppnår over halvparten av stemmene valgt. Dersom ingen av kandidatene har oppnådd over halvparten av stemmene, blir det tvunget omvalg mellom de to kandidatene som oppnådde flest stemmer i første omgang. Er det stemmelikhet etter den andre valgomgangen, avgjøres valget med loddtrekning.

Dersom flere kandidater skal velges samtidig, skal stemmeseddelen inneholde opp til like mange navn som det skal velges kandidater. De kandidatene som får flere enn halvparten av stemmene er valgt. Stemmesedler som inneholder navn på andre enn de som stiller som kandidater er ikke gyldige. Dersom ikke tilstrekkelig antall kandidater får mer enn halvparten av stemmene vil det bli tvunget omvalg mellom de resterende kandidatene. Ved stemmelikhet vil valget avgjøres med loddtrekning.

# § 4 Ekstraordinære årsmøter
Ekstraordinære årsmøter holdes når styret eller minst 1/3 av de stemmeberettigede medlemmene krever det. 

Det innkalles på samme måte som ved regulære årsmøter med minst 14 dagers varsel. 

Ekstraordinære årsmøter kan bare behandle saker som er kunngjort i innkallingen.

# § 5 Medlemsavgiften

Medlemsavgiften er på kr 300,- per måned. Månedskontingenten betales forskuddsvis, og gir medlemskap for etterfølgende måned.

## § 5.1 Retningslinjer for innbetaling

Styret skal opprette retningslinjer for hvordan medlemsavgiften skal betales inn og fastette konsekvenser for manglende innbetalinger. Disse retningslinjene må gjøres tilgjengelig for medlemmene.

## § 6 Medlemmer

For å bli medlem av 2d6 må man være minst 20 år gammel. I tillegg må nye medlemmer også oppfylle minst ett av følgende kriterier:
* inneha minimum 1 malt fraksjon, 75 poeng eller større i WmH
* inneha minimum 1 malt hær, 2000 poeng eller større i KoW
* inneha minimum 1 malt lag i Guild Ball

# § 7 Rettigheter og plikter knyttet til medlemskapet

Alle medlemmer har rett til å delta på årsmøte, har stemmerett og er valgbare til tillitsverv i foreningen.

Medlemmene plikter å forholde seg til vedtak som er fattet av årsmøte

# § 8 Gjestespillere

Det er anledning for andre enn 2d6-medlemmer å spille i Spillforeningen 2d6 sine lokaler. Styret ved dets leder skal alltid varsles om dette i forkant. Styret kan si nei.

# § 9 Styret

Styret skal bestå av 5 styremedlemmer, 1 styreleder, 1 kasserer, og 3 styremedlemmer. Styret er høyeste myndighet mellom årsmøtene. Styret skal holde møte når styreleder eller et flertall av styremedlemmene forlanger det.

Styret kan fatte vedtak når minst 4 av styrets medlemmer er til stede. Vedtak fattes med flertall av de avgitte stemmene. Ved likt antall stemmer, teller styreleders stemme dobbelt.

Styremedlemmene velges for 2 år av gangen. Årsmøtet kan beslutte vedtak som fraviker dette. Det er ingen begrensning for hvor mange perioder man kan inneha et styreverv.

Styret skal
* iverksette årsmøtebestemmelser
* oppnevne eventuelle komiteer, utvalg eller personer som skal gjøre spesielle oppgaver, og utarbeide instruks for disse
* administrere og føre nødvendig kontroll med foreningens økonomi i henhold til gjeldende instrukser og bestemmelser
* representere foreningen utad

# § 10 Vedtektsendringer

Endringer i disse vedtektene kan bare gjøres på ordinært eller ekstraordinært årsmøte og det krever minst 2/3 av de avgitte stemmene for at lovendringen skal være gyldig.

# § 11 Oppløsning

Oppløsning av Spillforeningen 2d6 kan bare vedtas med minst 2/3 flertall på årsmøtet. Blir dette vedtatt skal det innkalles til et nytt ekstraordinært årsmøte tre måneder senere. På dette møtet skal minst 2/3 av de fremmøtte stemme for oppløsning.
